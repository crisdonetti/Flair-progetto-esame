# Pagina Web brand Flair
Donetti Cristiano
Matricola 943
Corso di Web Design 
Baccan Matteo
Anno Accademico 2023/2024
realizzazione sito brand
https://flairbrand.netlify.app/


FLAIR
VAMP/VAMP Collezione 24
La collezione Vamp/Vamp vuole giocare sul doppio significato della parola "vamp", da un lato una persona dal fascino travolgente, dall'altro l'abbreviazione del termine inglese "vampire". L'obbiettivo è quello di creare un immaginario vampiresco non cupo e tetro (perlomeno in superficie), ma che risulti attraente e allettante, come fatto nel 1986 dal regista Richard Wenk per il film VAMP. Sempre a quel periodo la collezione si ispira anche per le influenze stilistiche, ovvero quelle del post punk (movimento giovanile culturale e musicale, nato dopo lo scioglimento dei Sex Pistols nel 1979, che proseguì per tutti gli anni '80) che richiama molto il panorama horror e soprattutto del vampiro. Tutti i capi possiedono dei riferimenti alla figura del vampiro, ma non quella presente ad esempio nei romanzi dell'800 o nei film dal 1920 a oggi, bensì quella dei racconti popolari, dei miti e delle leggende. Ad esempio sono presenti tessuti con stampa a pelle di rettile , riferimento al fatto che i vampiri venissero considerati dei rettiliani; pantaloni composti da un susseguirsi di moduli uguali come la “Colonna Senza Fine” di Constantin Brancusi, richiamo alla vita infinita di queste creature e alla Romania (collocazione della scultura), luogo di molte leggende sugli strigoi; maglioni a quattro maniche, come se dovessero essere indossati dalla Dea Kali, divinità indiana che si nutriva di sangue umano; maniche di piume come le Empuse, figure demoniache piumate presenti nella mitologia greca considerate antenate del vampiro; cappotti di pelle a kimono, come le veste nera indossata Nukekubi nelle credenze popolari giapponesi; un cappotto di pelle con effetto fango, perché nell'area dei Balcani si diffuse la leggenda che i vampiri uscissero direttamente dalle proprie tombe e vagassero di notte ancora sporchi di terra; bomber con trecce, riferimento all'usanza rumena di legare i morti nelle tombe per la paura che potessero dissotterrarsi e diventare vampiri; e infine lunghe vesti bianche come i teli usati per la sepoltura portati dagli strix secondo i miti romani.
Tutti questi abiti sono pensati per persone che, come i vampiri, succhiano vitalità riempiendosi di essa, attraendo e influenzando con il proprio carattere tutti quelli che gli stanno accanto, proprio come delle vamp o femme fatale. Il termine vamp difatti nasce proprio dalla parola vampira, e in particolare dall’attrice Theodosia Goodman che interpretò questo ruolo nel film “A Fool There Was” creando un immaginario stilistico che rimase negli anni. Goodman, anche chiamata Theda Bara, venne considerata una delle prime donne ad incarnare audacia, disinvoltura, mistero, spregiudicatezza e sensualità mischiati ad una buona dose di dark. Uno dei suoi segni distintivi era infatti il trucco pesante intorno agli occhi, e proprio ad esso mi sono ispirato per il make-up dei modelli della mia collezione, che prevede un ovale di color rosso coprente quasi interamente il viso, esasperando appunto una caratteristica fondamentale delle vamp, e in generale dei movimenti dark e post punk. In questo modo l’attenzione degli spettatori si concentrerà non solo sui capi, ma anche alla zona del volto dove sono presenti gli occhiali da sole e le acconciature.
